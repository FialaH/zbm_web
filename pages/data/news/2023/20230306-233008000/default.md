---
title: 'Víkend plný školení'
date: '2023-03-06'
template: novinka
id: '20230306-233008000'
user: 'Honza Fiala'
pictures:
    - name: '1678141785732_332399208_608362873987662_7969373824164377799_n.png'
      ratio: '6'
    - name: '1678141804805_IMG_8609(1).JPG'
      ratio: '6'
---
Uplynulý víkend nebyl jen tak běžný zimní víkend, zaplněný jen běháním v lese, na BBP nebo na nějaké zimní lize, ale také plný vzdělávání. Je skvělé, že proběhl za účasti mnohých Žabiňáků, kteří mají zájem se ve svém volném čase dále vzdělávat, tyto nové poznatky vstřebat a ještě vylepšit fungování našeho oddílu.  
Už od pátku až do neděle probíhalo školení trenérů T3, kterého se zúčastnil Saša Jordanov.  
V sobotu a neděli probíhalo mezinárodní školení: IOF Event Advisers’ clinic v Prostějově, kde jsme měli dokonce dvojí účast. Honza Fiala jako mezinárodní Senior Event Advisor zde byl jako školitel společně s Unni Strand Karlssen. Naopak Jan Drábek zde byl jako zájemce o licenci EA. Společně s nimi zde byli další 4 Češi, 2 Egypťané, 2 zástupci z Taiwanu a jeden Polák.  
V neděli v Plumlově proběhlo také školení rozhodčích R3, kterého se zúčastnili Rosťa Smítal a Klárka Barnatová. Takže nám přibudou další potencionální stavitelé a rozhodčí na závody JML. (Momentálně budeme mít v oddílu 8 rozhodčích R3, jednoho R2 a 4 nejvyšší třídy R1. S tím se už dá pořádat ledasco – vlastně u nás všechno.)  
Aby toho nebylo málo, tak v neděli v Univerzitním kampusu probíhal Workshop Trénování dětí v OB, kterého se zúčastnili Aleš Finstrle a Květa Dohnalová. Zároveň se na uspořádání podíleli Adélka a Luděk Finstrlovi, Luděk také jednu z prezentací přednášel. V dopolední části představily Jana Kubátová a Alena Picková metodický portál ČSOS. Poté následovala přednáška s diskuzí o fyzické přípravě žactva od Toma Kaliny a po obědě praktická ukázka aktivit pro žactvo - zábavnější formy cvičení v tělocvičně. Zajímavou částí byla diskuze o metodických aktivitách a dotazech přítomných (tréninkové deníky pro nejmenší, zda změnit formát "nevýsledků" pro kategorie do DH10 včetně, buzola desková či palcová). Den zakončilo představení fungování SKOB Zlín a SK Brno Žabovřesky (struktura tréninkových skupin, týdenní plány, nabídka soustředění, zajištění trenéry a další nakouknutí pod pokličku) s hromadnou diskusí o fungování malých i velkých oddílů.  
V pondělí pak proběhla vnitrooddílová diskuze ohledně toho, kam a jak směrovat oddíl - Adam Jurák přinesl mnoho nových zajímavých poznatků, o kterých je třeba popřemýšlet.  
Ke všemu již zmíněnému je potřeba připomenout, že ve středu povede Luděk školeni o OCADu, na které se přihlásilo 10 zájemců.  
Je báječné, že je v ZBM tolik zájemců o vzdělávání a školení a jsou také ochotni věnovat svůj volný čas oddílu. Velice si toho vážíme a děkujeme! Nejen medailemi, ale i tímto způsobem se náš oddíl výborně prezentuje navenek.  
Díky! Jste skvělí!
